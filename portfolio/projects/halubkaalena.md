---
size: 3
title: halubkaalena
heading: 'Шляхам птушкі з Новага Свету: мастачка Алёна Клімава ў пошуках унутранай вёскі'
description: 'Нібыта не ў Гародні нарадзілася і сяло амаль не бачыла. Але ж зараз менавіта вясковая тэма з яе інсітным мастацтвам зрабіла гарадзенку моднай дызайнеркай. Хустачкі з набіўным арнаментам, дзікамі, лебедзямі, кветачкамі; пісаныя завушнічкі, пярсцёнкі, чокеры з птушкамі носяць і ў Гародні, і далёка за межамі Беларусі.'
thumbnail: https://i.imgur.com/UdVnLV6.jpg
date: 2024-03-15
height: 
hide: true
navigation: Кто

---
# **Шляхам птушкі з Новага Свету: мастачка Алёна Клімава ў пошуках унутранай вёскі**

### Нібыта не ў Гародні нарадзілася і сяло амаль не бачыла. Але ж зараз менавіта вясковая тэма з яе інсітным мастацтвам зрабіла гарадзенку моднай дызайнеркай. Хустачкі з набіўным арнаментам, дзікамі, лебедзямі, кветачкамі; пісаныя завушнічкі, пярсцёнкі, чокеры з птушкамі носяць і ў Гародні, і далёка за межамі Беларусі.

![Imgur](https://i.imgur.com/UdVnLV6.jpg)

Для праекта “Басанож” адмыслова зайшлі да Алёны Клімавай у госці. Бо месца, дзе яна жыве, Новы Свет, дадае каларыту ў вобраз гарадзенскай мастачкі і дызайнеркі. 

Новы Свет – раён у Гародні, які пачалі будаваць для заможных жыхароў напрыканцы 18-га стагоддзя. Дасюль там завахавіліся больш чым стогадовыя дамы і драўляныя віллы.

Многа чаго страчана, бо прыватныя будынкі тут не лічацца спадчынай і не ахоўваюцца. Рэдкія прыкметы старадаўнасці засталіся па большасці ў элементах і канструкцыях: дзвярах са складанымі арнаментамі, ліштвах на вокнах, доме з калонамі. Найбуйнейшая рыса даўніны нечаканая – дрэвы на вуліцах Новага Свету застаюцца вялікімі, бо ніхто іх пакуль не чапае.

<div><iframe class="youtube" src="https://www.youtube.com/embed/xZShn3gkrFw"></div>

Стары дом і ў Алёны. Ён увесь амаль белы: падлога, муры, лесвіца, столь. Але ж гэта не клетка і не зачыненая шуфлядка. Гэта месца, дзе жывуць птушкі і казачныя персанажы са старажытных маляваных дываноў. Сама гаспадыня любіць хусткі, носіць вышыванкі, працуе ў канцэптуальнай этна-краме і нікнэйм ў яе – [“Галубка на вішні”](https://www.instagram.com/halubka_na_visni/).

![Imgur](https://i.imgur.com/e4vUPzS.jpg)

![Imgur](https://i.imgur.com/ibb16ty.jpg)

У мастацтва Алёна прыйшла ўжо сталым чалавекам, яна не з дзяцінства “марыла аб фарбах”. Выключна ва ўзросце, калі з’явіўся вольны час, асабістыя грошы, якія магчыма было ўладкоўваць самастойна. Ніхто з сяброў  маляваннем не займаўся, атачэнне ніяк не звязана, “_гэта знутры ўзялося і паехала_”. 

“_Паўтара гады хадзіла ў мастацкую студыю, каб ведаць правілы перспектывы, каларыстыку, і калі нешта парушаць, то асэнсавана. Выкладчыкі былі прафесійнымі, усё склалася, і гэта дапамагае мне рабіць нейкія фінты, якія, тым не менш, выглядаюць лагічна.  Зараз у мяне няма разбэшчанасці ў маляванні, мае ўпрыгажэнні маюць прафесійны выгляд і літаральна нова-старажытны сэнс_”.

![Imgur](https://i.imgur.com/ArZhA4L.jpg)

![Imgur](https://i.imgur.com/sMueXr4.jpg)

Потым вырашыў усё дэкрэт. “_Калі ты становішся матуляй, прыярытэтнасць добра працуе ў галаве, з жыцця выкідваецца тое, што табе не патрэбна. Застаюцца самыя важныя рэчы, і яны пачынаюць буйнець. Для мяне прафесійнае мастацтва адышло на другі план. Засталіся дом, аўтэнтычныя спевы, якія дадаюць мне моцы, i маляванне, але трохі ў іншай інтэрпрэтацыі_”.

Алёна пачала рабіць завушніцы. У  сына ад нейкай гульні засталіся драўляныя плашкі. Паспрабавала закатаць іх у чорную фарбу ( “_дываны калісьці ў вёсцы малявалі на чорным ільне_”). Тэма птушак была адабрана свядома.

![Imgur](https://i.imgur.com/eEmAwVH.jpg)

![Imgur](https://i.imgur.com/XqpSgl1.jpg)

“_Калі ёсць выява птушак – на тортах, сукенках, нейкіх упрыгожках – заўсёды чапляецца вока. Гэта нешта лёгкае, трапяткое. Але ў доме не хачу ані папугайчыка, нікога.  Добра, калі птушка вольная: можа сесці на дрэва альбо ляцець, куды хоча_”.

У вырабах мастачкі – адсылка да выцінанкі, маляваных вясковых дываноў, традыцыйнай ручной набойкі на тканіне. “_Раней штампы рабілі не з дрэва, а з бульбы:  крыху падсушвалі і з яе дапамогай набівалі ўзоры. Імкненне беларусаў упрыгожыць што-небудзь у хатах было нават тады, калі не было чаго есці_”.

![Imgur](https://i.imgur.com/O4f3NCx.jpg)

![Imgur](https://i.imgur.com/S8stQdQ.jpg)

Дызайнерка выкарыстоўвае раслінны арнамент, жывёльны, геаметрычную вышыўку і ткацтва.  “_А птушачкі – яны паўсюль. Вось там, дзе ліштвы вокнаў, заўсёды птушачка сядзіць. Але ж на жаль зараз не ў Гародні. Хутчэй пластыкавыя сардушкі паставяць як упрыгожанне. Так што нашае сапраўднае - часьцей толькі тое, што самі робім для сябе_”.

Зрабіла першыя завушніцы – атрымала сто агеньчыкаў у сторыс. Зрабіла тры пары для сяброў, потым – нешта на продаж,  потым з Польшчы заказалі – пайшло-паехала. “_Манатоннасць для мяне – смерць. Так што я свой дэкрэт расфарбавала ўсімі спосабамі. А хусткі пачала рабіць пасля майстар-класа. Мне гэта так зайшло,  што зараз маю вынікі такой зацікаўленасці, ужо год займаюся. Кожная рэч – імправізацыя, рабіць копіі я не згаджаюся, ніякай такой мэты ў мяне няма_”.

![Imgur](https://i.imgur.com/5XLL9Rr.jpg)

![Imgur](https://i.imgur.com/iHMWXjH.jpg)

Сёння  модна стала насіць [хусткі](https://www.instagram.com/p/C5SdrrzIqOB/?img_index=1). Людзі нават і не ведаюць, з якой філасофіяй яны зроблены,  што ты трымаеш на шыі альбо на галаве. Для Алёны ж гэта – магчымасць працягнуць спадчыну, культуру.

“_Гэта цягнецца нешта з глыбіні мяне, раскавырваецца, тое, што было закладзена маім родам. Увогуле, я злавіла сябе на думцы: у меня ж у вёсцы нікога не было, я гарадская дзяўчынка: Пушкіна, БЛК, Цэнтр – мае гарадзенскія раёны. Але ж, сама таго не ведаючы, я кідалася ў спадчыну. Зацікаўленасць аўтэнтычнымі спевамі, танцамі, арнаментам, я зразумела, гэта пошук маёй унутранай вёскі, што мне далі і была дадзена продкамі, пошук маіх вытокаў_”.

![Imgur](https://i.imgur.com/fn1aePA.jpg)

Шмат часу Алёна праводзіць як працаўнічка крамы-атэлье [“Феафанія”](https://www.instagram.com/feafania_krama/). За два гады існавання “Феафанія” стала беларускім брэндам у гарадзенскім асяроддзі. Гэты факт не змяніла і тое, што зараз яна часова фізічна зачынена і шукае новае, больш праходнае, месца. Заказы, продажы пакуль часова перайшлі ў анлайн-фармат. Працягнуцца і імпрэзы, бо ў ”Феафаніі” рабілі цікавыя майстар-класы па вырабе саламянага павука, аматары шылі традыцыйныя строі, нават гадалі на Раство.

![Imgur](https://i.imgur.com/GTDAlbc.jpg)

![Imgur](https://i.imgur.com/uHyQ45S.jpg)

“_Будзе новы праект, але хочацца працягнуць чараўніцтва. “Феафанія” ў першую чаргу – не продаж ложкавай бялізны. Яе ўладальніца, Святлана Антановіч, стварала распаўсюд нашай традыціі ,таго, што забываецца, што немагчыма забяспечыць хатай, машынай з салона, крутымі сувязямі. Сама крама была зроблена як заможная вясковая хата з прэтэнзіяй на добрае жыццё гаспадароў. Кожная старадаўняя рэч была выкуплена, знойдзена на сметніку, адрэстаўравана за немалыя грошы. Святлана ўклала шмат сродкаў у лавачкі і крэслы, металічныя ложкі і сапраўдны “чырвоны куток”. Нават бабуліны посцілкі там былі.  Мы не прадавалі фурнітуру, не было маланак, гузікаў. Шылі ложкавую бялізну без гузікаў, з фірмовымі завязкамі, як у старадаўнасці. Як бабулі рабілі. Збераглі традыцыйны матыў шытва. Па выніку стварылі сукупнасць таго, ад чаго мурашы па целу бегалі і слёзы стаялі ў вачах.  Некаторыя жанчыны ў краме проста плакалі_”.

![Imgur](https://i.imgur.com/u0RTXex.jpg)

![Imgur](https://i.imgur.com/rY5PM5G.jpg)

Але ж вернемся ў дом Алёны Клімавай, які пераўтварыўся ў нейкі працяг жыцця старажытнай Феафаніі.  Лён, фіранкі, шмат драўлянай мэблі, саламяныя павучкі, абрус з аўтэнтычнай набойкай (“набыла ў калекцыянера”). Шмат посуду ручной працы. У шафе - два беларускія строі, два фартухі, тры спадніцы (“шыліся на імпрэзы, але зараз магу пайсці ў строі ў каварню і буду адчуваць сябе зручна”). Нечакана бачым каларытныя фота са стайні.

![Imgur](https://i.imgur.com/ttCBmT3.jpg)

![Imgur](https://i.imgur.com/OOVCwx3.jpg)

“_Ніхто з маіх сяброў не разумее, чаму я туды трапіла, у конны спорт. Але ж зараз стайня такая ж частка майго жыцця, як і мастацтва. Напэўна, я баюся коней, і вырашыла пераступіць праз свой страх. Нельга сказаць, што коні мне падабаюцца. Яны вельмі свавольныя, складана і незразумела, што ў іхняй галаве. Гэта такі тандэм з вялікай жывёлай, з якой ты можаш пра штосьці дамовіцца ўменнем выключна дамаўляцца. Прымусіць каня нешта зрабіць немагчыма, пакуль ён сам не захоча. Дамовіцца з істотай, якая не валодае тваёй мовай, ментальна, не сілай, - здаецца, гэта вельмі складана, цікава і амаль экстрымальна. А ў мяне ёсць залежнасць ад экстрымальнасці_”.

<div class="gallery3">
<!-- Смените gallery2 на gallery3 или gallery4, цифра определяет количество картинок в одном ряду -->
<img src="https://i.imgur.com/xO8plnf.jpg" title="source: imgur.com" />
<img src="https://i.imgur.com/9CN3sfg.jpg" title="source: imgur.com" />
<img src="https://i.imgur.com/TWEX2QH.jpg" title="source: imgur.com" />  
</div>

Больш пра Алёну можна даведацца [тут](https://www.instagram.com/halubka_na_visni/)

Аўтар фота, відэа: [Кацярына Гардзеева](https://www.instagram.com/katti.gordeeva/)

Аўтар тэкста: Іна Максімчык [mamgrodno](https://t.me/mamgrodno)

Аўтар музыкі к відэа: [Яўгені Кучмейна](https://www.instagram.com/tochka_k/)

Проект "Босиком". Часть 1. Виктория Бальцер: [Чтобы не оказаться в пустоте](https://www.mamgrodno.com/projects/Viktoriabalcer.html)

Проект "Босиком". Часть 2. Ника Гончар: [Скелет обязательно станцует](https://www.mamgrodno.com/projects/nikagonchar.html)

Проект "Босиком" Часть 3. Лена Майсюк [Путь листа](https://www.mamgrodno.com/projects/lenatrip.html)




